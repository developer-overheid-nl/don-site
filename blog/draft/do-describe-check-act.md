---
authors: [frank-niessink]
tags: [development,devops]
draft: true
---

# Ik wil mijn ontwikkelproces verbeteren

Als je je ontwikkelproces wilt verbeteren zijn er veel standaarden en raamwerken beschikbaar. Eén van de bekendere is de Plan-Do-Check-Act (PDCA) cyclus om continue verbetering te realiseren:

- Tijdens de Plan-fase stel je verbeterdoelen en ontwerp je een nieuwe versie van je proces.
- Tijdens de Do-fase probeer je het nieuwe proces uit.
- Vervolgens evalueer je tijdens de Check-fase de resultaten van het nieuwe proces tegen de gestelde doelen.
- Als de nieuwe processen de gestelde doelen halen neem je die tijdens de Act-fase in gebruik.

Nu heb je een betere versie van je proces en kun je de cyclus opnieuw uitvoeren. Tenminste, dat is het idee. In de praktijk van softwareontwikkeling is de PDCA-cyclus nog niet zo eenvoudig uit te voeren. Het ontwerpen van een nieuw proces leidt al snel tot big-design-up-front en wensdenken, een enkel softwareontwikkelproject kan lang duren waardoor resultaten lang op zich laten wachten, nieuwe processen implementeren is sowieso ingewikkeld en of een nieuw proces werkt of niet is lastig te evalueren als je organisatie een diverse portfolio aan applicaties en projecten heeft.

Er is echter een pragmatisch alternatief: Do-Describe-Check-Act.

<!-- truncate -->

## Do-Describe-Check-Act

### Intermezzo

Voor we beginnen moet ik wat bekennen: de Do-Describe-Check-Act cyclus is geen bestaande verbeteraanpak. Het is een manier van werken die in de praktijk is ontstaan bij ICTU, sinds 2017. Die manier van werken heeft geresulteeerd in de [ICTU Kwaliteitsaanpak Softwareontwikkeling](https://www.ictu.nl/artikelen/whitepaper-kwaliteitsaanpak-ictu-software-ontwikkeling/). De inhoud ervan kun je vinden op [GitHub](https://ictu.github.io/Kwaliteitsaanpak/).

Als je door die aanpak bladert zul je zien dat het behoorlijk omvangrijk is: een beschrijving van de aanpak zelf, templates en self-assessment tools. Ongetwijfeld zijn er onderdelen, templates bijvoorbeeld, die herbruikbaar zijn in andere organisaties, maar veel is natuurlijk ICTU-specifiek. Bovendien zit één van de meest waardevolle onderdelen van de aanpak nogal verstopt. En dat is de manier waarop we bij ICTU het verbeterproces hebben aangepakt.

Do-Describe-Check-Act is een poging die verbeteraanpak zo te beschrijven dat het herbruikbaar en toepasbaar wordt in jouw organisatie, zonder al te veel aannames te doen over hoe je organisatie werkt en welke processen, tools en technologiën je toepast.

*Here we go...*

### Do

De Do-Describe-Check-Act (DDCA) cyclus gaat er van uit dat je organisatie al software ontwikkelt en neemt de huidige praktijk als uitgangspunt. Er zijn teams die applicaties ontwikkelen en onderhouden, er zijn projecten met projectleiders en budget, en bovendien, er zijn overeenkomsten tussen de projecten en teams: overeenkomsten in processen, bijvoorbeeld teams doen peer reviews en passen Scrum toe, overeenkomsten in tools, bijvoorbeeld iedereen gebruikt GitLab voor continous integration, en overeenkomsten in toegepaste technologie, bijvoorbeeld veel applicaties zijn geschreven in Java en hebben een event-driven architectuur. Voor het gemak noem ik die processen, tools en technologiën hier verder "werkwijzes".

### Describe

In de Describe-fase van de cyclus schrijf je op wat de belangrijkste werkwijzes zijn die bijdragen aan goede resultaten én die je ook daadwerkelijk toepast. Geen wensdenken dus, maar een beschrijving die overeenkomt met hoe teams, projecten en/of afdelingen in je organisatie software ontwikkelen, onderhouden en beheren. Voor het gemak gebruik ik verder alleen de term "team", maar daarvoor mag je dus ook project of afdeling lezen.

Je beschrijft een werkwijze alleen als deze vaak wordt toegepast. Je kunt "vaak" bijvoorbeeld definiëren als: minstens driekwart van de teams past de werkwijze minstens driekwart van de tijd toe. Heeft team A als enige goede ervaringen met Playwright? Leuk, maar dat is niet voldoende om op te schrijven. Passen alle teams peer reviews toe, behalve team B want daarin werkt maar één ontwikkelaar? Dan beschrijf je peer reviews wel als werkwijze. Aangenomen dat je vindt dat het doen van peer reviews een goed idee is, uiteraard.

### Check

Tijdens de Check-fase vergelijk je de uitvoering met de beschrijving. Elk team vergelijkt de eigen werkwijzen met de beschrijving die je in de Describe-fase hebt gemaakt. Als er verschillen zijn tussen de beschreven werkwijzen en de toegepaste werkwijzen noteert het team waarom dat verschil er is. Want, als een werkwijze van een team afwijkt van de beschrijving, kan dat meerdere dingen betekenen:

- De beschreven werkwijze is een goed idee en het team dat deze nog niet toepast gaat dat veranderen (tijdens de Act-fase).
- De beschreven werkwijze is *normaal gesproken* een goed idee, maar niet voor dit specifieke team. Bijvoorbeeld, met maar één developer in een team zijn peer reviews niet zinvol toe te passen. In dat geval is de werkwijze peer reviews niet van toepassing. Blijkt een werkwijze voor veel teams niet van toepassing te zijn, dan kan je beter de beschrijving aanpassen en de werkwijze weglaten.
- De beschreven werkwijze is verouderd, blijkt in de praktijk toch niet goed te werken, of het team gebruikt een betere werkwijze. In dat geval moet misschien de beschrijving worden aangepast. Zeker als meerdere teams ook zijn overgestapt op een betere werkwijze of dat willen doen.

Teams kunnen op elk moment zo'n check uitvoeren, maar minstens één keer per jaar doen alle teams dat op hetzelfde moment zodat je patronen kunt zien in de toepassing van werkwijzes over teams heen.

### Act

Tijdens de Act-fase verbeteren de teams hun werkwijzes en/of pas je de beschrijving van werkwijzes aan, afhankelijk van de uitkomsten van de Check-fase.

Na verloop van tijd doe je weer opnieuw een Check. Zo verbetert langzaam maar zeker je proces.

## Waarom werkt Do-Describe-Check-Act?

Het prettige aan DDCA is dat je een beschijving hebt van de praktijk die nooit veel afwijkt. Onze ervaring bij ICTU is dat projecten meestal 85%-95% van de werkwijzes hanteren. En dat betekent dat je beschrijving geen "stip op de horizon" is, maar klopt met hoe teams daadwerkelijk werken. De beschrijving is dus vooral "beschrijvend" en alleen in tweede instantie "voorschrijvend". Teams kunnen uitleggen waarom ze werkwijzes niet of niet geheel toepassen.

Verbetering komt langs twee routes tot stand: via nieuwe werkwijzes die projecten zijn gaan toepassen die dan via de Check-fase in de beschrijving landen. Daarnaast kunnen werkwijzes wettelijk verplicht worden en op die manier in de beschrijving terecht komen. Denk aan het toepassen van de Webrichtlijnen of het uitvoeren van DPIA's.

Er zijn uiteraard wel wat randvoorwaarden om DDCA goed te laten werken. Je hebt iemand nodig die de beschrijving maakt, onderhoudt en deelt met alle teams. En die de jaarlijkse gezamenlijke check organiseert. Daarnaast moet in elk team iemand, bijvoorbeeld een kwaliteitsmanager, de check uitvoeren en terugkoppelen aan de beheerder van de beschrijving. En teams moeten tijd uiteraard vrijmaken voor het implementeren van verbeteringen.

## Hoe ziet de beschrijving er uit?

Wat je opneemt in de beschrijving van het ontwikkelproces hangt af van je organisatie. Ik zou zo eenvoudig mogelijk beginnen. Stel dat je Scrum gebruikt, verwijs dan naar de Scrumguide. Als de beschrijving van een werkwijze té compact is kom je daar vanzelf achter tijdens een Check en kan je de beschrijving op basis van feedback uit de teams aanpassen. Handig is wel om kort op te nemen waarom een bepaalde werkwijze een goed idee is (de rationale) zodat dat voor iedereen duidelijk is. Als een werkwijze uit een aantal onderdelen bestaat, nummer die dan apart zodat teams ze in de Check apart kunnen scoren, zoals in het voorbeeld hieronder.

Een (ingekort) voorbeeld uit de beschrijving van ICTU is:

> **Het project gebruikt een continuous delivery pipeline om het product te bouwen, testen en op te leveren**
> Er is een geautomatiseerde continuous delivery pipeline die aantoonbaar correct werkt en de software bouwt, installeert in de testomgevingen, test op functionele en niet-functionele eigenschappen en oplevert, al dan niet inclusief installatie in de productieomgeving.
> De geautomatiseerde continuous delivery pipeline voert ten minste de volgende activiteiten uit:
> 1. Bouw van de software,
> 1. Unit tests,
> 1. Regressietests,
> 1. Beveiligingstests,
> 1. Performancetests,
> 1. Toegankelijkheidstests,
> 1. Broncodekwaliteitscontroles,
> 1. Installatie van de software in test, acceptatie en/of productieomgevingen,
> 1. Oplevering van het totale product, dus inclusief alle deliverables, in de vorm zoals bruikbaar voor en afgesproken met de opdrachtgevende organisatie.

> *Rationale*
> Software incrementeel opleveren vereist dat de software frequent gebouwd, getest en opgeleverd kan worden. Om dit efficiënt en foutvrij te doen, dient het proces van bouwen, testen en opleveren geautomatiseerd te zijn; een continuous delivery pipeline faciliteert dit.

## Hoe doe je een check tegen de beschrijving?

Zie de check vooral als een self-assessment, niet als een audit of ander soort controle. Bij DDCA gaan we ervan uit dat teams zelf het beste weten welke werkwijzen van toepassing zijn in hun context. En dat als ze afwijken van de beschrijving ze daar een goede reden voor hebben.

Een pragmatische manier om de check uit te voeren is alle werkwijzen op een rijtje te zetten in een tabel en vervolgens per werkwijze te noteren:

- Past het team de werkwijze helemaal, deels of niet toe?
- Is de werkwijze van toepassing in de context van het project of team?
- Welke actie(s) wil het team nemen in geval van een verschil tussen beschrijving en uitvoering?

Bij een gezamenlijke check legt de organisator van de check alle scores van de projecten naast elkaar en analyseert de patronen over teams heen. Daarbij kun je kijken naar:

- Welke werkwijzes worden vaak niet of niet helemaal toegepast? Dit kan bijvoorbeeld wijzen op werkwijzes waar developers meer kennis of ondersteuning nodig hebben.
- Welke werkwijzes worden vaak als niet van toepassing aangemerkt? Dit kan bijvoorbeeld wijzen op werkwijzes die niet (meer) relevant zijn voor je organisatie.
- Zijn er groepen van teams die dezelfde werkwijzes niet of niet geheel toepassen? Dit kan bijvoorbeeld wijzen op (nieuwe) technologie of tools waar nog geen goede werkwijzes voor zijn.

Door bovendien de checks te vergelijken met voorgaande jaren kun je mogelijk ook nog trends ontdekken en daarop inspelen.

## Beschrijf ik Do-Describe-Check-Act ook als werkwijze?

Ja, dat is zeker een goed idee. Op die manier leg je vast hoe jouw organisatie DDCA toepast en kun je de verbeteraanpak zelf ook verbeteren.

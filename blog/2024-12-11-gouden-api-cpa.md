---
slug: gouden-api-award-voor-cpa-register-api
authors: [kennisplatform-apis]
tags: [gouden-api]
date: 2024-12-11
---
# Gouden API Award voor CPA Register API        

![gouden api](https://www.geonovum.nl/uploads/styles/auto_1600/public/image/2024-12/goudenapigroot.jpg?itok=o0rz1M1t)

Op 11 december 2024, tijdens de IBDS Stelseldag, heeft het Kennisplatform API's de Gouden API Award uitgereikt voor de CPA Register API gemaakt door Justid. Deze API zorgt ervoor dat je eenvoudig digitale contracten kunt maken en beheren voor gegevensuitwisseling op Digikoppeling. Een eervolle vermelding ging naar de Basisregistratie Ondergrond - [Grondwatermonitoring](https://www.geonovum.nl/over-geonovum/actueel/data-over-ondergrond-boven-water-halen) API van TNO die het samengesteld bevragen van grondwatermonitoringsdata mogelijk maakt. Ook de [TOMP-API](https://www.geonovum.nl/index.php/over-geonovum/actueel/mobiliteits-api-met-internationale-allures) van DAT.Mobility voor het slim en efficiënt delen van mobiliteitsdata tussen Mobility-as-a-Service-platforms en vervoersaanbieders, kreeg een eervolle vermelding. 

<!-- truncate -->

De Gouden API is een award voor API's die een verschil maken voor de digitale dienstverlening van en met de overheid. API's (Application Programming Interfaces) helpen om digitale gegevens makkelijker herbruikbaar maken voor programmeurs. Zo wordt het eenvoudiger om bijvoorbeeld apps en andere programma's te maken waarin je één of meerdere databronnen hergebruikt. 

## Negen nominaties

Voor de verkiezing van de Gouden API Award in 2024 waren in totaal negen API's genomineerd. De jury, die bestond uit voorzitter Michiel Steltman van Forum Standaardisatie, Yvana Wagter van CGI en winnaar van de Gouden API Award in 2023: Ronald Ham van SURF, beoordeelden de negen genomineerde API's op hun waarde voor de gebruiker, hun toegankelijkheid, vindbaarheid, de praktische implementeerbaarheid en de kwaliteit. Daarbij kwam de CPA Register API als winnaar uit de bus.

## Een API zoals API's bedoeld zijn
Het CPA Register is een belangrijke schakel binnen de digitale dienstverlening van de overheid. De jury zei hierover: "Om in een digitaal stelsel te kunnen participeren zijn zogenaamde Collaboration Protocol Agreements (CPA's) onmisbaar. Deze CPA Register API helpt de bijna 1000 organisaties die geregistreerd staan in het register om snel en efficiënt CPA's aan te maken en te beheren. De developer experience van deze API is positief. De API is toegankelijk en goed implementeerbaar. Er is duidelijk aandacht besteed aan details. Grondig stuk werk! Echt een API zoals API's bedoeld zijn."

![foto van genomineerden](https://www.geonovum.nl/uploads/inline/goudenapi.jpg)
*Justid, TNO en DAT.Mobility ontvingen 11 december respectievelijk een gouden API, een zilveren en een bronzen oorkonde uit handen van Michiel Steltman van Forum Standaardisatie.*

## Kennisplatform API's

De Gouden API Award is een initiatief van het Kennisplatform API's; onderdeel van programma Data bij de Bron. Het inzetten van API's is niet alleen een praktisch technisch vraagstuk. Het gaat óók over hoe je digitale diensten ontsluit, hoe je deze met elkaar combineert en hoe je de informatiehuishouding inricht. Door afspraken te maken zoals de Nederlandse API Strategie en Design Rules en door kennis te delen, ondersteunen de deelnemers in het Kennisplatform API's soepele, efficiënte èn veilige data-uitwisseling. Met de uitreiking van de Gouden API Award, geeft het Kennisplatform credits aan ontwikkelaars van API's met impact en een goede developer experience. 

## Eerdere uitreikingen

De vorige Gouden API werd in 2023 uitgereikt aan SURF voor hun Open Onderwijs API. In 2021 ging de Gouden API naar de Rijksdienst voor Identiteitsgegevens (RvIG) en de Vereniging van Nederlandse Gemeenten (VNG) voor de Haal Centraal BRP API. In 2019 ging de Gouden API naar de BAG API van het Kadaster. In haar eerste jaar handelde deze API al meer calls voor uitlevering van de BAG af dan er tot dan toe in totaal voor de BAG waren ontvangen.
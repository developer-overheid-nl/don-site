---
authors: [kennisplatform-apis]
tags: [api, oauth, adr, rest, forum-standaardisatie]
---

# Informatiehuis Water tekent intentieverklaring Kennisplatform API's

Op 6 juni heeft het Informatiehuis Water de intentieverklaring ondertekend van
het Kennisplatform API's. Met de ondertekening van deze verklaring,
onderschrijft Informatiehuis Water de wil en ambitie om samen te werken aan het
ontwikkelen en toepassen van goede API standaarden. Deelnemers in de werkgroepen
van het Kennisplatform API's leveren een actieve bijdrage aan standaardisatie
van API's in en buiten het Kennisplatform API's.

<!-- truncate -->

## Wat zijn API's?

API's doen voor applicaties, wat websites voor mensen doen: informatie
toegankelijk maken. Op websites staat content gepubliceerd voor mensen om deze
te lezen en bekijken. API's maken digitale data beschikbaar voor hergebruik door
andere applicaties. Zo krijgen burgers, bedrijven en ketenpartners van de
overheid toegang tot relevante data, zonder dat zij zich daarvoor hoeven te
verdiepen in de complexiteit van de achterliggende systemen. API's maken het dus
eenvoudiger voor ontwikkelaars om data bij bron op te halen, terwijl zij
tegelijkertijd aan data-aanbieders meer controle bieden over welke data wel en
niet worden gedeeld.

## Waarom een intentieverklaring?

Door afspraken te maken over de structuur van API's bij de overheid, maken we de
digitale overheid uniformer en kunnen we beter samenwerken. Met de ondertekening
van de intentieverklaring van het Kennisplatform API's verklaart een organisatie
dat zij een "API first" strategie ondersteunt om zo bij te dragen aan de
modernisering van de IT voorzieningen in de overheid. Ook willen ondertekenaars
van de intentieverklaring zich houden aan de API standaarden die op de lijst
verplichte standaarden van het Forum Standaardisatie staan, zoals de
[REST API Design Rules](https://forumstandaardisatie.nl/open-standaarden/rest-api-design-rules)
voor het aanbieden van RESTful API's en het
[NL GOV Assurance Profile for OAuth 2.0](https://forumstandaardisatie.nl/open-standaarden/nl-gov-assurance-profile-oauth-20)
voor autorisaties. Extern toegankelijke API's die organisaties zelf aanbieden,
worden opgenomen in het openbare API-register, tenzij dit om beveiligingsredenen
niet gewenst is.

Bekijk een korte video naar aanleiding van de ondertekening op
[https://youtu.be/COBxa2v_nUo](https://youtu.be/COBxa2v_nUo).

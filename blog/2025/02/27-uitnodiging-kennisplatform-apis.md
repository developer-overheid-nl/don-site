---
authors: [kennisplatform-apis]
tags: [api, adr, cloudevents, fsc]
---
# Uitnodiging Kennisplatform API's

Op woensdagmiddag 26 maart 2025 heet het Kennisplatform API je van harte welkom voor een nieuwe kennissessie in Meetup Utrecht (boven het Beatrixtheater). Hieronder lees je wat er onder andere op het programma staat.

<!-- truncate -->

## Update API Design Rules - Tim van der Lippe, Logius

Er is een update (versie 2.0) van de API Design Rules ingediend bij het Forum Standaardisatie. In deze sessie gaan we in op de aanpak van de modules en de strategie voor de adoptie van de standaard.

## Werkgroep Notificaties – Stas Mironov, Logius

We gaan aan de slag met notificaties. Hoewel geen REST API, merken we dat dit onderwerp leeft. Bij de laatste bijeenkomst van het Kennisplatform was dit het onderwerp dat de meeste stemmen kreeg om op te pakken.
We hebben al een standaard voor notificaties: Cloudevents. Deze standaard gaat over de inhoud van notificatieberichten. Maar er staan nog drie onderwerpen open:

1. Hoe beschrijf je een notificatie dienst (async API is een interessante standaard om hiervoor te bekijken) 
2. Via welk protocol verstuur je asynchrone berichten? Cloudevents laat dit vrij. Protocollen als webhooks, AMQP, MQTT, KAFKA, NATS, websockets  zijn allemaal mogelijk
3. Hoe kan je abonnementen regelen op asynchrone berichten?

## Werken aan een nieuw iGOV profiel – Frank Terpstra, Geonovum

Er wordt gewerkt aan een update van het iGOV profiel. Het Nederlandse Oauth 2.0 profiel is gebaseerd op deze internationale standaard, maar dan vanuit Europese uitgangspunten, en aangevuld met specifieke Nederlandse wensen. In deze sessie praat Frank Terpstra je bij op de ontwikkelingen en welke vraagstukken daarmee voor ons actueel zijn.

## Federatieve Service Connectiviteit (FSC) – Ronald Koster, VNG

De Federated Service Connectivity (FSC) standaard beschrijft hoe verschillende partijen (binnen FSC bekend als Peers) met elkaar moeten omgaan bij het uitwisselen van gegevens. De kern van FSC is het beheren van (service)verbindingen tussen FSC Peers via onderling overeengekomen en ondertekende contracten. Deze contracten zijn de technische voorwaarde om verbinding te maken met diensten. In deze sessie praat Ronald Koster van de VNG je bij op de laatste ontwikkelingen van deze standaard.

## Testbed Sensordata – Frank Terpstra, Geonovum

In februari is een Testbed Sensordata van start gegaan. In dit testbed worden drie onderwerpen verkend die moeten bijdragen aan betere toegankelijkheid en eenvoudiger gebruik van sensordata. Daarbij worden verschillende API standaarden tegen het licht gehouden. Frank Terpstra neemt je in deze sessie mee in de onderzoeksvragen en hoe de geselecteerde partijen hier komende maanden mee aan de slag gaan. [Aanmelden](https://www.formdesk.com/geonovum/API2025)

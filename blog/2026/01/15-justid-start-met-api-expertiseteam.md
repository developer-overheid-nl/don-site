---
authors: [henry-fidder]
tags: [kennisplatform-apis, api, gegevensuitwisseling]
image: ./img/justid.png
---

# Justid start met API-Expertiseteam Justitie en Veiligheid

![Logo van Justid](./img/justid.png)

Buiten de Rijksoverheid is het gebruik van (REST) APIs voor het ontsluiten van informatie al jaren gemeengoed. Binnen de Rijksoverheid en specifiek binnen Justitie en Veiligheid neemt de inzet van (REST) API's de afgelopen jaren toe. Zo hebben we als Justid in 2024 de [Gouden API gewonnen voor onze CPA Register API](../../2024/12/11-gouden-api-award-voor-cpa-register-api.md) en in 2025 de Zilveren API voor de API van het Centraal Digitaal Depot (CDD+).

<!-- truncate -->

Binnen Justitie en Veiligheid hebben we met elkaar afgesproken om berichtuitwisseling via [JUBES](https://www.justid.nl/producten-en-dienstencatalogus/digitaal-uitwisselen/aansluiten-op-infrastructurele-systemen/aansluiten-op-jubes) (Justitie Berichten Service) te laten lopen. Ook op JUBES merken we de groei van (REST) API aansluitingen. Inmiddels is het merendeel van de nieuwe aansluitingen op JUBES een (REST) API aansluiting. Tegelijkertijd neemt ook het berichtenverkeer via ebMS nog steeds toe. ebMS is echter veel meer dan alleen een manier om informatie uit te wisselen. Zaken als zekerheid van berichtaflevering, betrouwbaarheid, berichtintegriteit en duidelijke afspraken over welke informatie wordt uitgewisseld, zijn ingebouwd in het ebMS protocol. Deze zaken zijn optioneel bij het gebruik van een (REST) API voor berichtuitwisseling.

We krijgen binnen gegevensuitwisseling steeds vaker te maken met nieuwe applicaties die enkel nog informatie kunnen uitwisselen via een (REST) API of bestaande applicaties waarbij ondersteuning voor het ebMS protocol stopt. Daarnaast vraagt de inzet van (REST) API's meer aandacht voor zaken als autorisatie, authenticatie, schaalbaarheid en beheersbaarheid. Ook krijgen we vaker vragen zoals; hoe begin ik met het bouwen van een API en waar moet ik rekening mee houden?

Daarom zijn we vanuit Justid (in opdracht van Directie Informatievoorziening en Inkoop) eind 2025 begonnen met een API-expertiseteam. Het API-expertiseteam bestaat uit collega's met expertise op het gebied van toegang, gegevensuitwisseling en semantiek. We werken daarbij ook samen met de collega's van het [Kennisplatform API's](../../../communities/kennisplatform-apis).

De ambities zijn onder andere om hier binnen Justitie en Veiligheid een voortrekkersrol te pakken, kennissessies te organiseren, vragen van ketenpartners te beantwoorden en te adviseren. Daarnaast zijn we bezig met opzetten van een API-expertiseportaal (met onder andere een beslisboom ebMS vs API, een F.A.Q en integratie van de reeds bestaande API-Catalogus Justitie en Veiligheid)

Het API-expertiseteam is bereikbaar via [api-expertiseteam@justid.nl](api-expertiseteam@justid.nl)

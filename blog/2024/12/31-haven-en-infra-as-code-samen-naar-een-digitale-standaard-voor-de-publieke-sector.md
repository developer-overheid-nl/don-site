---
authors: [digilab]
tags: []
---

# Haven en Infra as Code: samen naar een Digitale Standaard voor de Publieke Sector

Het Haven-project werkt al geruime tijd aan een digitale infrastructuur die de
Nederlandse publieke sector toekomstbestendig moet maken. Nu Digilab de
Haven-standaard heeft omarmd, is het nieuwe project ‘Infra as Code’ van start
gegaan. Dit project, samen met Digilab, richt zich op het ontwikkelen van een
flexibele standaard waarmee publieke organisaties applicaties veilig en
efficiënt kunnen hosten, ongeacht het onderliggende systeem. Digilab fungeert
als proeftuin waarin de standaarden worden getest en verbeterd, met bijdragen
vanuit de markt en overheid. Deze aanpak biedt niet alleen technische voordelen,
maar opent ook de deur naar nieuwe vormen van samenwerking in de publieke
sector.

<!-- truncate -->

Centraal in het project staat de Haven-standaard, die de verscheidenheid aan
ICT-oplossingen binnen de publieke sector moet verenigen. Jacco, projectleider,
vergelijkt Haven met een ‘wereldstekker’: “We ontwikkelen een oplossing waarmee
applicaties ongeacht het platform blijven werken – of dat nu Amazon, Microsoft
of iets anders is. Zo maken we de publieke sector digitaal zelfredzaam.” Door
deze flexibiliteit kunnen diensten zich naadloos verplaatsen tussen
cloud-platformen, wat de digitale autonomie van Nederlandse data versterkt.

Digilab speelt een belangrijke rol in de ontwikkeling en validatie van de
Haven-standaard. Het lab biedt een open-source omgeving waarin ideeën en
oplossingen direct getest worden en aangepast kunnen worden met input van
marktpartijen. “Het mooie van Digilab is dat het een plek biedt waar we niet
blijven praten of plannen maken, maar dingen echt in de praktijk kunnen
brengen,” zegt Jacco. “Hierdoor krijgt iedereen, van marktpartijen tot de
overheid zelf, de kans om actief bij te dragen aan een digitale
gemeenschapsbasis die werkt.” Deze praktijkgerichte aanpak voorkomt dat
standaarden alleen op papier blijven en stimuleert een voortdurende samenwerking
tussen publieke en private sectoren.

Infra as Code bouwt voort op de Haven-standaard door een uniforme ondergrond te
creëren voor cloud-agnostische diensten binnen de publieke sector. Deze aanpak
ondersteunt publieke organisaties in hun digitale transitie en verhoogt hun
innovatieve slagkracht. Jacco benadrukt dat deze projecten vragen om regie
vanuit de overheid, die de standaard verder moet helpen vormgeven. Samenwerken
op een solide digitale basis brengt de publieke sector als collectief dichter
bij een duurzame, toekomstgerichte ICT-infrastructuur.

Wil je meer weten over onze projecten of heb jij een interessant project die je
wilt delen? Neem dan contact met ons op:
[https://digilab.overheid.nl/contact/](https://digilab.overheid.nl/contact/)

<!-- prettier-ignore -->
:::note[Dit artikel verscheen eerder op
[digilab.overheid.nl](https://digilab.overheid.nl/blog/haven-en-infra-as-code-samen-naar-een-digitale-standaard-voor-de-publieke-sector/)]
:::

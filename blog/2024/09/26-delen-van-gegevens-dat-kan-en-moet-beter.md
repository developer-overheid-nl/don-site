---
authors: [digilab]
tags: []
---
# Delen van gegevens, dat kan en moet beter!

In deze blog bespreken we de uitdagingen rondom veilige en efficiënte gegevensuitwisseling, zoals situaties waarin een boa snel toegang tot informatie nodig heeft. Hoe zorgen we ervoor dat gegevens veilig gedeeld worden, zonder privacyregels te schenden? Ontdek hoe we deze vraagstukken aanpakken en waarom verbeteringen noodzakelijk zijn.

<!-- truncate -->

Stel je voor: een reiziger zonder vervoersbewijs wordt gecontroleerd door een bijzondere opsporingsambtenaar (boa). De boa wil een boete uitschrijven, maar de man heeft geen identiteitsbewijs bij zich. Hij geeft zijn naam op, maar hoe kan de boa zeker weten dat hij de waarheid spreekt? Als de boa op dat moment een foto van de man in een systeem zou kunnen opzoeken, zou dat zekerheid geven. Maar mag dat zomaar? En in welk systeem kan hij die informatie vinden? Welke gegevens mag hij inzien?

*Antwoord: Juridisch gezien mag de boa inderdaad een foto opzoeken in een politiesysteem, maar niet elke boa heeft toegang tot een goed beveiligde applicatie of verbinding hiervoor.*

Ondertussen is de reiziger op zijn bestemming aangekomen en stappen hij en de boa uit de trein. De boa besluit zijn collega's bij de politie te bellen. Zij kunnen wel een foto opzoeken in hun systeem. Maar mogen zij die foto naar de boa sturen? En zo ja, via welk kanaal? WhatsApp, of moet dat via een veiliger platform?

*Antwoord: Ook hier geldt dat het juridisch mag: de politieagent mag de foto delen met de boa. Maar in de praktijk ontbreken vaak duidelijke afspraken en ontbreekt de juiste technische ondersteuning.*

In dit geval worden er agenten naar de locatie gestuurd, die tien minuten later arriveren. Ze controleren de identiteit van de man en kijken of hij nog openstaande boetes heeft. Alles blijkt in orde en de man kan verder. Maar had dit niet sneller en efficiënter gekund? De reiziger werd onnodig lang opgehouden en zowel de gemeente als het vervoersbedrijf maakten onnodige kosten.

Deze situaties komen dagelijks voor. Het zijn voorbeelden van hoe persoonsgegevens worden gebruikt, welke privacywetgeving van toepassing is, en welke bevoegdheden verschillende partijen hebben.

Herken je dit? Dit zijn situaties waarin mensen samenwerken binnen een stelsel met afspraken over gegevensuitwisseling en bevoegdheden. Net als in de overheid, waar organisaties zoals de RvIG, de Belastingdienst, gemeenten en ziekenhuizen gegevens verzamelen en delen om hun taken goed uit te voeren.

Hoe zorgen we ervoor dat, met de steeds toenemende hoeveelheid digitale gegevens en strengere eisen op het gebied van privacy en dienstverlening, de regels niet alleen correct maar ook flexibel en uitvoerbaar blijven?

Tijdens het evenement *De Toekomst van Federatieve Toegang* gaan we dieper in op deze vraagstukken. We bespreken de laatste juridische ontwikkelingen en hoe organisaties en technologie hierin kunnen meegroeien. 

Meld je aan [op de registratiepagina van dit evenement](https://digilab.pleio.nl/groups/view/fdadad2d-155d-4395-a010-67003d2d9e8a/de-toekomst-van-federatieve-toegang/events/view/80376d03-aef4-4d12-be91-e9c1b5c1fffc/de-toekomst-van-federatieve-toegang).

:::note[Dit artikel verscheen eerder op [digilab.overheid.nl](https://digilab.overheid.nl/blog/delen-van-gegevens-dat-kan-en-moet-beter/)]
:::

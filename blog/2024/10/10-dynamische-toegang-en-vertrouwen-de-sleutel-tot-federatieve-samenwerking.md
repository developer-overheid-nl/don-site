---
authors: [digilab]
---

# Dynamische toegang en vertrouwen: de sleutel tot federatieve samenwerking

In deze blog legt Marc de Boer, Product Owner VNG, uit waarom traditionele
toegangsbeheer niet meer volstaat en hoe dynamische oplossingen, zoals ABAC en
PBAC, nodig zijn voor veilige en efficiënte gegevensdeling. Hij benadrukt het
belang van vertrouwen in federatieve samenwerking en nodigt uit om dit verder te
bespreken tijdens het evenement De Toekomst van Federatieve Toegang.

<!-- truncate -->

## Ja, maar…

In onze
[vorige blog](https://digilab.overheid.nl/blog/delen-van-gegevens-dat-kan-en-moet-beter/),
over het veilig en verantwoord delen van gegevens, spreken we over een
praktijksituatie: een bijzondere opsporingsambtenaar (boa) die een boete wil
uitschrijven, maar niet zeker weet of de persoon in kwestie is wie hij zegt dat
hij is. Hoewel de boa in principe toegang mag hebben tot persoonsgegevens, zoals
een foto, zijn daar strikte voorwaarden aan verbonden.

De verbinding moet veilig zijn, de identiteit van de boa moet vaststaan, en het
verzoek moet binnen werktijd en vanuit het werkgebied van de boa komen.
Bovendien mag de foto alleen voor dit specifieke doel worden gebruikt en moet
deze na afloop direct worden verwijderd. Dit is waar toegangsverlening in
essentie om draait: het automatiseren van zulke voorwaarden, snel en veilig.

## De noodzaak van dynamische toegang

Traditionele oplossingen zoals Access Control Lists (ACL) of Role-Based Access
Control (RBAC) schieten steeds vaker tekort in de huidige tijd. Deze methoden
zijn te statisch voor de complexe, dynamische situaties waarmee we vandaag de
dag te maken hebben.

Attribute Based Access Control (ABAC) biedt een modernere benadering. Hierbij
kunnen regels worden gebaseerd op specifieke kenmerken, zoals: "alleen inwoners
van de gemeente Utrecht", en context, bijvoorbeeld: "toegang alleen via
gemeentemobiel, met twee-factor authenticatie, en binnen de wijk Kanaleneiland".
Daarnaast kunnen verplichtingen worden toegevoegd, zoals het bijhouden van
logbestanden en het verwijderen van gegevens na afloop van de bewaartermijn.

Maar zelfs dat is niet genoeg. Regels veranderen continu, en de eisen rondom
toezicht worden strenger. Wanneer regels in software zijn ingebouwd, vergt elke
wijziging een nieuwe release. Toezichthouders moeten soms zelfs de broncode
inzien bij een audit. Dit kan en moet beter. De oplossing? Policy Based Access
Control (PBAC). We hebben onderzocht welke talen, frameworks en aanbieders
beschikbaar zijn en zijn benieuwd naar jullie ervaringen en inzichten.

## Vertrouwen: de hoeksteen van federatieve samenwerking

Federatieve samenwerking is de toekomst. Vorige maand kreeg Henna Virkunnen, de
nieuwe EU-commissaris voor technische soevereiniteit, veiligheid en democratie,
in haar
[opdrachtbrief](https://commission.europa.eu/document/download/3b537594-9264-4249-a912-5b102b7b49a3_en?filename=Mission%20letter%20-%20VIRKKUNEN.pdf)
nogmaals mee dat vertrouwen en veiligheid samen moeten gaan in Europese
dataruimtes.

<!-- ![](/uploads/henna-virkkunen_1.jpg) -->

Met steeds meer partijen en steeds meer gegevens worstelen veel organisaties nu
al met het beheren van de toegang van binnen én buiten hun eigen organisaties.
Hoe organiseren we toegang op een federatieve schaal, waarbij landen en
gemeenten hun autonomie behouden?

Dit zijn vragen die we graag samen met jullie willen bespreken tijdens het
evenement _De Toekomst van Federatieve Toegang_. Laten we samenwerken aan
oplossingen die zowel vertrouwen als veiligheid waarborgen in een digitale
toekomst.

Meld je aan op de
[registratiepagina van dit evenement](https://digilab.pleio.nl/groups/view/fdadad2d-155d-4395-a010-67003d2d9e8a/de-toekomst-van-federatieve-toegang/events/view/80376d03-aef4-4d12-be91-e9c1b5c1fffc/de-toekomst-van-federatieve-toegang).

:::note[Dit artikel verscheen eerder op
[digilab.overheid.nl](https://digilab.overheid.nl/blog/dynamische-toegang-en-vertrouwen-de-sleutel-tot-federatieve-samenwerking/)]
:::

---
authors: [digilab]
tags: []
---

# Dag van de Toekomstige Registraties

Op 25 juni 2024 organiseerde Digilab de Dag van de Toekomstige Registraties. We
hebben samen verkend hoe we voor de toekomst registers kunnen bouwen die voldoen
aan publieke waarden, die wendbaar zijn en een traceerbare vertaling van wet
naar uitvoering borgen.

<!-- truncate -->

Een speciaal dankwoord gaat uit naar onze sprekers:

**Arjan Widlak**, die ons meenam in de historie van de bureaucratie en waar het
in de digitalisering soms scheef loopt. Waar burgers klem komen te zitten, als
vissen wel worden meegesleurd in een waterval van gegevensdeling, maar diezelfde
vissen niet meer stroomopwaarts kunnen zwemmen als het nodig is.

**Mariette Lokin**, warm pleitbezorger van een Weberiaanse bureaucratie in de
goede zin des woords, gaf een doorkijkje naar de methode Wendbare Wetsanalyse en
de voordelen van juridisch-technische samenwerking naar het voorbeeld van
Devops: “Legops”. Want uiteindelijk ís de wet een algoritme. Tijd om dat in onze
register-ontwerpen mee te nemen.

**Wicher Minnaard** verplaatste ons naar een heel andere context, waar hij
greenfield met een klein team in zes maanden een nieuwe overheidsregistratie
neerzette: in Timor-Leste. Hij liet overtuigend zien waarom je als overheid geen
genoegen wil nemen met een tabel met huidige states, waarom je altijd terug wil
kunnen kijken en rekenen. En waarom het belangrijk is om in je ontwerp te
erkennen dat je registratie de werkelijkheid benadert. En dat je de best
mogelijke benadering met nieuwe inzichten wilt kunnen updaten, zónder de
geschiedenis te wissen.

**Jeanot Bijpost** bouwde voort op de verhalen van zijn voorgangers door te
laten zien hoe we dan het liefste de werkelijkheid benaderen in een toekomstige
registratie. Dat het daarvoor handig is als claims over die werkelijkheid
opgedeeld zijn in delen, die je op afzonderlijke tijdsassen kunt beschrijven en
oproepen. Als we lezen en schrijven niet hetzelfde behandelen, en we bij onze
registratiehandelingen ook de context meegeven waarom deze handeling is
verricht. Geeft dat niet allerhande praktische bezwaren? Is dat altijd nodig? Op
deze en andere vragen richt het Digilab-onderzoeksproject Uit Betrouwbare Bron
zich de komende jaren.

Vervolgens gingen we de diepte in met Mariette Lokin en Eelco Hotting in de
Wendbare Wetsanalyse, en met Marc van Andel en Jeanot Bijpost in de voors,
tegens en uitdagingen van claimsourcing als ontwerpprincipe voor toekomstige
registraties.

Wil je nog even rustig nalezen wat er langs is gekomen? Dat kan: de presentaties
staan in onze chatomgeving
[digilab.overheid.nl/chat](https://digilab.overheid.nl/chat). Mocht je nog geen
lid zijn, meld je dan aan met je Pleio-account.

We plaatsen hier ook een korte vragenlijst om jullie feedback op te halen en te
peilen hoe we samen met jullie deze toekomstige registraties dichterbij kunnen
brengen. Ook horen we graag welke onderwerpen jullie aanspreken voor toekomstige
events.

Voel je tevens vrij om rechtstreeks contact op te nemen met ons. Ook dat kan via
onze chatomgeving, met een direct bericht aan een van onze teamleden.

Graag tot ziens bij Digilab!

::video-vimeo[sfeerimpressie]{id=981808944}

:::note[Dit artikel verscheen eerder op
[digilab.overheid.nl](https://digilab.overheid.nl/blog/dag-van-de-toekomstige-registraties/)]
:::

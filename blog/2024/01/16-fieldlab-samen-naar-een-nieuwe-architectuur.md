---
authors: [digilab]
tags: []
---

# Fieldlab: samen naar een nieuwe architectuur

Op maandag 15 januari 2024 ging het fieldlab Innovatieve Gegevensuitwisseling
van start. Het Directoraat Generaal Migratieketen (DGM) van het Ministerie van
Justitie en Veiligheid organiseert dit evenement samen met Digilab, de
innovatiewerkplaats van het Federatief Datastelsel. In totaal 14 teams gaan
samen drie dagen aan de slag om elk vanuit hun eigen perspectief een bijdrage te
leveren aan die belangrijke vraagstukken rondom gegevensuitwisseling in dit
domein. Het doel: de toekomstige informatiearchitectuur beproeven.

<!-- truncate -->

## Speerpunten

Het ministerie van JenV heeft de afgelopen tijd gewerkt aan een architectuur om
alle partners in de migratieketen de komende 10 jaar optimaal te faciliteren in
samenwerking én gegevensuitwisseling. Nu deze architectuur klaar is, is de tijd
gekomen om samen met de partners te kijken naar de realisatie ervan. Er moeten
oplossingen gevonden worden voor verschillende vraagstukken, en een fieldlab is
daar een effectieve methode voor. Tijdens het evenement richten deelnemers zich
op drie speerpunten:

1. Verschillende databases in één keer gecombineerd bevragen
2. Gegevens inzien met inachtneming van privacywetgeving
3. Ketenbreed realtime notificeren

'Die drie processen spelen natuurlijk in de bestaande keten ook al. Digilab
helpt de deelnemers om bij het realiseren van onderdelen van de nieuwe
architectuur innovatieve technieken en toekomstige standaarden toe te passen die
we ook inzetten voor het Federatief Datastelsel.', legt Roos de Groot (product
owner Digilab) uit.

Deelnemende organisaties zoals IND, COA en de DT&V hebben elk een
multidisciplinair team afgevaardigd. Ontwikkelaars, architecten en alles
ertussenin: iedereen werkt binnen, maar ook buiten het team samen aan
oplossingen op het gebied van deze speerpunten.

## Hoe dan?

'De nieuwe architectuur van de Migratieketen MIRA zet een nieuwe stip op de
horizon voor de vernieuwing in de keten.', vertelt Peter Mostert, CIO van het
DGM. 'Maar nu is de vraag: hoe dan? De migratieketen is behoorlijk complex, en
omvat verschillende partners binnen én buiten ons eigen departement, zoals de
Koninklijke Marechaussee en Buitenlandse Zaken. Daardoor zijn er behoorlijk wat
uitdagingen in de realisatie van deze nieuwe manier om gegevens uit te wisselen.
Voor het bedenken van slimme oplossingen zoeken we dan ook actief de hulp van
onze ketenpartners en willen we samen leren. Dat we voor dit fieldlab ook nog de
hulp hebben van Digilab, daar ben ik erg blij mee.'

## Werkwijze

Tijdens het fieldlab gaan de teams gedurende drie dagen aan de slag met deze
vraagstukken. De uitkomsten en oplossingen worden op de derde dag gepresenteerd
in een slotbijeenkomst. 'Dit is slechts één van de interventies waar we mee
bezig zijn.”, voegt Peter toe. “En als het aan mij ligt gaan we deze werkwijze
vaker toepassen.'

---

_Nieuwsgierig naar de resultaten, of wil je gewoon meer weten over Digilab? Neem
[contact](https://digilab.overheid.nl/contact/) op of log met je Pleio-account
in bij onze [online community](https://digilab.overheid.nl/chat/)._

:::note[Dit artikel verscheen eerder op
[digilab.overheid.nl](https://digilab.overheid.nl/blog/fieldlab-samen-naar-een-nieuwe-architectuur/)]
:::
